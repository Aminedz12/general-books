\chapter{अभिनन्दवाचः}

\begin{center}
\Authorline{गुरुचरणवशंवदः }
\smallskip

  
सुधर्मापरिवारः\\
सुधर्मा-अद्वितीया\\ 
संस्कृतदिनपत्रिका
\end{center}

गुरवो हि प्रातस्स्मरणीयाः । प्रातःकाले मनो निर्मलं दुश्चिन्ताविहीनं च भवति । तदा देवप्राज्ञगुरवः संस्मरणीयाः । दैनिककार्येषु निष्प्रत्यूहसिद्धये सदनुग्रहप्राप्तये च देवस्मरणम् । जीवने सन्मार्गे गमनाय गुरूपदेशाः अनिवार्याः । तेषां स्मरणेन तेषामनुग्रहेण सह कश्चन सन्मार्गः लभ्यते । तस्मादेव प्राज्ञाः पूर्वजाः प्रातःकाले गुरुस्मरणम् उपदिदिशुः । परं स्मरणीयत्वं च गुरौ भवेत् । आदर्शगुणाः अधीतिबोधाचरणप्रचारणाख्यानि चत्वारि सोपानानि तस्मिन् गुरौ वसेयुः । तदैव गुरून् छात्राः सास्मर्यन्ते । 

एवम् आदर्शगुणभूयिष्ठाः प्रातस्स्मरणीयत्वगुणनिधयः सन्ति तत्र भवन्तः विद्वांसः गङ्गाधरभट्टाः । सार्थकं वृत्तिजीवनं निरुह्य सहस्राधिकच्छात्रान् प्रबोध्य ते स्वकार्यात् निवृत्तिमेष्यन्तः सन्ति । सर्वं हि कार्यं समयसापेक्षम् । निवृत्तिः कार्यस्यैव । किन्तु ज्ञानस्य च निवृत्तिः नैव भाविनी । अत अधिकृताध्यापककार्यात् एव गुरवः निवृत्तिमेष्यन्तो वर्तन्ते । ज्ञानं तु तेषां सर्वदा अपेक्षितमेव ।

\textbf{हितं मनोहारि च दुर्लभं वचः} इतीदं वाक्यं प्रसिद्धमेव । वाचि पटुत्वं न सर्वेषां भवति । ये च ज्ञानिनः ते बहिः वाग्रूपेण प्रकटयितुं न पारयन्ति । ये च वाग्मिनः ते ज्ञाने शून्याः अवलोक्यन्ते । यस्य ज्ञानं वाग्मित्वम् उभयं भवति स एव उत्तमः अध्यापकः भवति । तदुक्तं महाकविना कालिदासेन --

\begin{verse}
श्लिष्टा क्रिया कस्यचिदात्मसंस्था सङ्क्रान्तिरन्यस्य विशेषयुक्ता ।\\
यस्योभयं साधु स शिक्षकाणां धुरि प्रतिष्ठापयितव्य एव ॥
\end{verse}

इति वचनानुसारेण गङ्गाधरगुरवः शिक्षकाणां धुरि नूनं प्रतिष्ठापयितव्याः एव । समयानुसारेण श्रोत्रनुरोधेन च विषयप्रस्तुतिः वाग्मिता इत्युच्यते । न च गङ्गाधरभट्टस्य अभिनन्दनार्थं प्रवृत्ते अस्मिन् लेखे कुतो वा वाग्मित्ववर्णनम् इति वाच्यम् । गङ्गाधरभट्टस्य वाग्मिपदपर्यायत्वस्वीकरणात् । श्रीमन्महाराजसंस्कृतपाठशालायां सर्वशास्त्राणां सामान्यविषयाणां च व्याख्याने परमसमर्थाः आसन् गुरुवर्याः । 

सुधर्मायाः आरम्भात् साम्प्रतिकसमयपर्यन्तम् आधाररूपेण सन्ति प्रख्याताः विद्वांसः तत्र भवन्तो नागराजवर्याः । परं सुधर्मा बहून् विदुषः साहायत्वेन इच्छति । देवानुग्रहरूपेण विंशत्यधिकवत्सरेभ्यः पूर्वं सुधर्मापरिवारं प्राविशन् गङ्गाधरभट्टाः । शास्त्रनिष्णातैः केवलैः न शक्यते सामान्यया सरलसंस्कृतभाषया वार्तादीनां लेखः । विशेषसामर्थ्यमपेक्षितं तत्र । गङ्गाधरास्तु सर्वत्र समर्थाः एव । वार्तालेखादिकं विलिख्य सुधर्माम् अभ्यवर्धयन् ते । सुधर्मायाः वार्षिकोत्सवेषु कार्यक्रमनिर्वहणमपि ते असकृदकुर्वन् । तदा जनाः तु अतिथ्यभ्यागतभाषणानाम् अपेक्षया तेषां कार्यक्रमनिर्वहणशैल्यै एव स्निह्यन्ति स्म । पण्डितान् पामरान् बालान् वृद्धान् च तेषां वाचः आकर्षन्ति । नैजतया ते भाषणचुञ्चवः । न केवलं भाषणचणाः किन्तु छात्रप्रेरकाः अप्यासन् । अनेकधा राष्ट्रस्तरस्य भाषणादिस्पर्धार्थं ते छात्रान् अनयन् । तदा सर्वशास्त्रेषु अपि तैरेव भाषणानि विलिख्य प्रदत्तानि । तथासीत् तेषां वैदुष्यम् । 

ते सरलाः विरलाः वाग्मिनः शास्त्रनदीष्णाः परोपकारनिष्ठाः च विद्वांसः । न केवलं वाचि तेषां पटुत्वं वैदुष्यं चासीत् किन्तु प्रशासनकौशलमपि तेषामवर्तत । ते तु अल्पतृप्ताः । कदापि उन्नतस्थानानि न ते अवाञ्छन् । परं तत्स्थानभाग्भ्यः प्रशासने सूचनाः प्रदाय समुपाकुर्वन् । ते यदि अकाङ्क्षयिष्यन् तर्हि विश्वविद्यालयादीनां कुलपतिस्थानमपि व्यभूषयिष्यन् । परं न तथा तैः काङ्क्षितम् । विदेशीयानामपि पाठने ते निष्णाः आसन् । तत्रापि ते नाग्रे वृत्तिम् अन्वसरन् । एवं ते स्वजीवने सर्वक्षेत्रेषु अपि पद्मपत्रमिवाम्भसा अतिष्ठन् । 

इतः परं तु छात्राः तेषां पाठनशैल्याः आनन्दमनुभवितुं न शक्नुवन्ति इति खेदः यद्यप्यस्ति । तथापि तदनिवार्यम् । ज्ञानवृद्धास्ते अधुना वयोवृद्धाः अपि । शरीरं तु विश्रान्तिमपेक्षते । अतः तेषां निवृत्तजीवनं सुखमयं भवतु इत्येवं महतः शिष्यवृन्दस्य आशयः । सुधर्मापरिवारः सर्वदा तेषां सर्वविधं साह्यं काङ्क्षति । तेभ्यः भगवान् शुभोदर्कं वेदोक्तशतसंवत्सराधिकम् आयुः उत्तमारोग्यं च प्रददातु इति प्रार्थयमानः तेषां गुरूणां पादारविन्दयोः लेखरूपममुम् अभिनन्दनवचः समर्पयति-

\begin{verse}
गङ्गाधरं तर्कनिष्ठं गुरुं शास्त्रमहोदधिम् ।\\
अभिनन्दति सम्प्रीत्या सुधर्मा दिनपत्रिका ॥
\end{verse}

