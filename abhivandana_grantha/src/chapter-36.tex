\chapter{व्यक्तित्वविकसने भगवद्गीताया योगदानम्}

\begin{center}
\Authorline{वि । श्रीपादभट्टः, एम्.ए}
\smallskip

स्वामी करुणाकरानन्दः\\
रामकृष्णाश्रमः\\
बेङ्गळूरु
\end{center}

\begin{verse}
गीता सुगीता कर्तव्या किमन्यैः शास्त्रविस्तरैः । \\
यः स्वयं पद्मनाभस्य मुखपद्माद् विनिस्सृतः ॥
\end{verse}
इति गीतामाहात्म्ये निक्षिप्तोऽयं श्लोकः गीताया विषये न अतिशयोक्तिः । न केवलं भारतीयानाम् अपि तु विश्ववासिनां सर्वेषां कर्मक्षेत्रे आध्यात्मिकविकसने च मुख्यतः इदं शास्त्रं शासनं कृतवत् जीवनपथप्रदर्शकेन ज्योतिषा विराजते । 

भगवद्गीताया अध्ययनेन ज्ञायते यत् तत्र द्विप्रकारिके व्यक्ती निरूपिते स्तः । एका अविनाशिनी नित्या सर्वव्यापिनी द्वन्द्वातीता परिणामरहिता महती । 
\begin{verse}
नित्यः सर्वगतः स्थाणुरचलोऽयं सनातनः ॥ \\
अव्यक्तोऽयमचिन्त्योऽयमविकार्योऽयमुच्यते ।' (२.२४-२५), ]\\
सर्वतः पाणिपादं तत्सर्वतोऽक्षिशिरोमुखम् ।\\
सर्वतः श्रुतिमल्लोके सर्वमावृत्य तिष्ठति ॥ (१३.१३), 
\end{verse}
इत्यादिभिः श्लोकैः तस्याः स्वरूपं वर्णितमत्र । श्रीकृष्णस्य अहङ्काररूपेण 
\begin{verse}
‘यो मां पश्यति सर्वत्र सर्वं च मयि पश्यति । \\
तस्याहं न प्रणश्यामि स च मे न प्रणश्यति॥' (६.३०)\\
न मे पार्थास्ति कर्तव्यं त्रिषु लोकेषु किञ्चन । \\
नानवाप्तमवाप्तव्यं वर्त एव च कर्मणि ॥' (३.२२) 
\end{verse}
इत्यादिभिः तस्या अभिव्यक्तिः लोके वर्णिता ॥ अपरा तु असङ्ख्यरूपैः चिज्जडैः नित्यं परिणामवती परिच्छिन्ना त्रिगुणैर्बद्धा रागद्वेषमुखैः द्वन्द्वैरभिभूता क्षुद्रा च । तस्याः स्वरूपं तु त्रयोदशाध्याये क्षेत्रनिरूपणेन, सप्तमाध्याये परापराप्रकृतिनिरूपणेन, षोडशाध्याये दैवासुरसम्पद्विभागेन, सप्तदशाध्याये गुणत्रयनिरूपणेन उपपादितम् । धृतराष्ट्रस्य अहङ्काररूपेण ‘मामकाः पाण्डवाश्चैव' इति, दुर्योधनस्य अहङ्काररूपेण ‘मदर्थे त्यक्तजीविताः' इति, अर्जुनस्य अहङ्काररूपेण ‘यदि मामप्रतीकारमशस्त्रं शस्त्रपाणयः' इति च तस्या अभिव्यक्तयः दर्शिताः। एषा द्वितीयाभिव्यक्तिः जीवस्य व्यक्तित्वं सङ्कोचयति लोकेऽसामरस्यस्य बीजं च वपति । तस्मात् निजजीवने सुखं शान्तिं स्थापयितुं सामाजिकसामरस्यं च निर्वोढुं प्रथमं व्यक्तित्वमाश्रयणीयम्। भारतीयसांस्कृतिकजीवनस्य परमादर्शः इदमेव । भारतीयस्य प्रत्येकं जीवने इममेवादर्शम् आनेतुम् सर्वाणि शास्त्राणि विधिनिषेधरूपाणि नियोजितानि। किन्तु प्रकृते द्वितीयाद् व्यक्तित्वात् प्रथमव्यक्तित्वे आत्मानं स्थापयितुं केनचित् सेतुना विना कथं शक्यते? इति चेत् वक्ष्यामः तदर्थमेव भगवता धर्मसेतुरयं निर्मितः इति। ‘स्वल्पमप्यस्य धर्मस्य'(२.४०),‘ये तु धर्म्यामृतमिदं यथोक्तं पर्युपासते' (१२.२०), ‘अध्येष्यते च य इमं धर्म्यम्' (१८.७०) इति तेनैव उक्तत्वात् । सम्पूर्णा भगवद्गीतापि ‘धर्' (धर्मक्षेत्रे) ‘म' (मम) इति द्वयोर्मध्य एव निहिता ।
\begin{verse}
व्यक्तित्वपरिवर्तने को धर्मः आश्रयणीयः ?
\end{verse}
मुहुर्मुहुः आदर्शव्यक्तित्वविषये श्रवणं कर्तव्यम् । तस्मात् गीतायां तत्र तत्र भगवता श्रीकृष्णेन तस्य सविस्तरं प्रवचनं कृतम् । 
\begin{verse}
न जायते म्रियते वा कदाचिन्नायं भूत्वा भविता वा न भूयः । \\
अजो नित्यः शाश्वतोऽयं पुराणो न हन्यते हन्यमाने शरीरे ॥ (२.२०) \\
यस्त्वात्मरतिरेव स्यादात्मतृप्तश्च मानवः । \\
आत्मन्येव च सन्तुष्टस्तस्य कार्यं न विद्यते ॥ (३.१७)\\
न च मां तानि कर्माणि निबध्नन्ति धनञ्जय । \\
उदासीनवदासीनमसक्तं तेषु कर्मसु ॥(९.९)\\
समोऽहं सर्वभूतेषु न मे द्वेष्योऽस्ति न प्रियः । (९.२९)
\end{verse}
इत्यादिभिः श्लोकैः यद्व्यक्तित्वं प्रतिपादितं तस्य चिन्तनं सदा कुर्वन् उद्देशात् कदाऽपि न प्रमाद्यति । ततः तदर्थं साधनानि सम्पादयितव्यानि । तस्माद् भगवता आदौ निष्कामकर्म उक्तम् । सर्वाणि कर्माणि ज्ञाने परिसमाप्यन्ते । तस्मात् चित्तशुद्धिद्वारा ज्ञानार्थमेव कर्तव्यं कर्म करणीयम् । ज्ञानादृते अन्यत् फलं कर्मद्वारा नापेक्षणीयम् । तस्मात् 
\begin{verse}
कर्मण्येवाधिकारस्ते मा फलेषु कदाचन । \\
मा कर्मफलहेतुर्भूर्मा ते सङ्गोऽस्त्वकर्मणि ॥ (२.४७)
\end{verse}
इत्यादिशति भगवान् । कर्मणा यदि फलमपेक्षेत तर्हि ‘बहुजनहिताय बहुजनसुखाय' एव । ततः स्वार्थः विनश्यति । अपि च निरपेक्षकर्मणः सर्जनशक्तिर्विलक्षानन्दश्च जायेते इति वैज्ञानिकैः संशोधितम् । कर्मफलापेक्षया तयोर्निरोधो जायते । १९४९तमे वर्षे मनश्शास्त्रीयप्राध्यापकेन केनचित् ह्यारिहारलो महाशयेन कपिषु कृतेन संशोधनेन अयं विषयः आविष्कृतः । बहुजनहिताय यत् कर्म कुर्मः सः यज्ञनामकः भवति । गीतायां यज्ञस्य बहु प्रशंसा कृता । तस्य अवश्यकर्तव्यत्वं प्रतिपादितम् । तपोदानेऽपि साधनरूपेण विहिते । प्रतिकूलप्राप्तौ मनसः समस्थितेः रक्षणं, इन्द्रियनिग्रहं च तपो भवति । ततः अन्तःशक्तिः वर्धते । यथाशक्ति स्वस्वामित्वे वर्तमानं यत्किञ्चिदपि सत्पात्राय अनुपकारिणे देयमिति बुद्ध्या परस्वामित्वकरणं दानमिति कथ्यते । ततः उदारमना भवति, स्वार्थत्यागः सिद्ध्यति । अभयमित्यादीन् दैवीगुणान् सम्पादयितुं , दम्भादीन् आसुरीगुणांश्च हातुं तेषामुपदेशः कृतः । ताभ्यां हेयोपादानाभ्यां सीमिताहङ्कारः नश्यते ‘अहं सर्वस्य प्रभवो मत्तः सर्वं प्रवर्तते' (१०.८) इत्याकारकः पक्वाहङ्कारो जायते ततः लोकसङ्ग्रहो भवति, बहुजनहितं च भवति । गुणत्रयं विभज्य अनुष्ठानयोग्यसत्त्वगुणलक्षणं दर्शयति भगवान् । स्वस्मिन् जीवने सत्त्वगुणादानेन विकासो जायते  जीवनश्रेणीमुपर्युपरि गच्छति, रजस्तमोभ्यां सङ्कोचो जायते अधःपतनं तस्य सिद्धं भवति । 

\section*{विकसितव्यक्तित्वस्य लक्षणम्} 

सम्पूर्णतया यस्य व्यक्तित्वं विकसितं सः कीदृशः भवति ? इति चेत् ब्रूमः सः सम्पूर्णस्वातन्त्र्येण सर्वं कार्यं लोकहिताय एव करोति । तैः कर्मभिः सः न बध्यते । यत् किञ्चिदपि तस्य मन उद्विग्नं कर्तुं न शक्नोति । यः कोऽपि तमुपसर्पति सः मनश्शान्तिमाप्नोति । निर्दुष्टतया सः सम्यक्चिन्तनं कर्तुं शक्नोति यतः सर्वेषां कल्याणं भूयात् । पूर्णकामः सः स्वार्थचिन्तनरहितः सदा इतरेषां कामनापूर्तये यतते । सर्वेषां हृदि सः वर्तते सर्वे तस्य हृदि वर्तन्ते च । सः विश्वमानवो भवति । जीवने आगमापायिनी सुखदुःखे सः न इच्छति न द्वेष्टि च । लाभालाभौ समेन स्वीकरोति सः । तस्य मन अत्यन्तमानन्दमनुभवत् गुरुणापि दुःखेन न विचाल्यते । यस्मिन् समाजे एतादृशा परिपूर्णा व्यक्तयः सन्ति तस्मिन् समाजे स्थिरशान्तिः वर्तते, सर्वतः नरा अभ्युदयम् आप्नुवन्ति । आध्यात्मिकवैज्ञानिकक्षेत्रयोर्मध्ये सामरस्यं जायते । प्रकृतिपशुमनुष्येषु सामरस्यं च स्थाप्यते । एवं भगवद्गीता जीविनं पशुत्वात् नरत्वं, नरत्वात् च दैवत्वं गमयती जगति देवलोकमेव आनयति । तस्मात् सर्वभिर्नरैः तस्या अध्ययनं कृत्वा तासु उक्तानि मौल्यानि अवश्यं स्वजीवने अनुष्ठातुं प्रयत्नः कर्तव्यः। 
