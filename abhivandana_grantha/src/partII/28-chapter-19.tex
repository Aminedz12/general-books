{\fontsize{15}{17}\selectfont
\chapter{स्पर्शाशौचविचारः}

\begin{center}
\Authorline{डा~॥ वेङ्कटरमण हेगडे}
\smallskip
प्राध्यापकः धर्मशास्त्रविभागः\\
श्रीमन्महाराजसंस्कृत महापाठशाला ,\\ 
मैसूरु
\addrule
\end{center}

\section*{पीठिका-}

सनातनवैदिकसंस्कृत्या धर्मपरम्परानुचरणेन च प्रपञ्चेऽस्मिन् भारतदेशः स्वकीयां प्रसिद्धिं लेभे इत्यत्र नास्ति सन्देहः विपश्चित्सु~। षडङ्गयुक्ताः चत्वारो वेदाः, पुराण-न्याय-मीमांसा-धर्मशास्त्राणीति चतुर्दश विद्यास्थानानि धर्ममूलानि च तन्मूलानि सन्ति इति तु सर्वेषां विदितमेव~। एवञ्च चतुर्षु पुरुषार्थेषु प्रथमस्थानीयो धर्मः भरतभूमेः प्रतिष्ठामूलं वर्तते~। स च धर्मः तदितरपुरुषार्थत्रयाणामपि साधक इति तस्य प्राधान्यं प्राथम्यं च प्रदत्तं सद्भिः~। तादृशो धर्मः श्रुति-स्मृति-पुराणेतिहासैः विधीयते ज्ञायते च~। अत एव “वेदोऽखिलो धर्ममूलं स्मृतिशीले च अतद्विदाम्” इत्युक्तम्~। तैर्विहितो धर्मः क्रियारूपः अनुष्ठेययागादिरूपः बहुप्रकारको भवति~। प्रकारतो धर्मबहुत्वेऽपि स्वरूपत एक एव~। अत एव “यागादिरेव धर्मः~। विद्वद्भिः सद्भिः अद्वेषरागिभिः सेवितो धर्मः, यं त्वार्याः क्रियमाणं प्रशंसन्ति स धर्मः” इति तत्स्वरूपं प्रकाशयामासुः धर्मज्ञाः~। एवञ्च विहितक्रियारूपोऽर्थः धर्मः~। स च शौचम् अपेक्षते~। अत एव भृगुणा उक्तम्, आचारेन्दौ-

श्रुतिस्मृत्युदितं कर्म  न कुर्यादशुचिः क्वचित्~। इति~। 

एवञ्च दक्षः शौचं विना कर्मासिद्धिंं प्रकाशयन् शौचस्य कर्मफलहेतुत्वं स्पष्टयति- 
\begin{verse}
शौचे यत्नः सदा कार्यः शौचमूलो द्विजः स्मृतः~। \\
शौचाचारविहीनस्य समस्ता निष्फलाः क्रियाः~॥ इति~। 
\end{verse}
सन्ध्यावन्दनाभावे अशुचित्वं तत्सत्वे च सर्वकर्मसु अनर्हत्वं च आह दक्षः- 
\begin{verse}
सन्ध्याहीनोऽशुचिः नित्यमनर्हः सर्वकर्मसु~। इति~। 
\end{verse}
तथा च “शुचिना कर्म कर्तव्यम्, आचान्तेन कर्म कर्तव्यम्” इत्यादयो विधयोऽपि शुचेरावश्यकतां द्योतयन्ति~। अतः श्रौतस्मार्तकर्मसु शौचस्य प्राधान्येन अपेक्षा वर्तते~। ततश्च अयमवसरः प्राप्यते शौचज्ञानस्य~। शौचाशौचपदार्थः कः? तद्भेदाः के? अशौचनिवारणोपायाः के? इत्यादीनां ज्ञानस्य अवसरः इदानीं प्राप्तः~। अतस्तद्विचारं प्रकृत्य चिन्तयामः~। 

\section*{शौचाशौचपदार्थविमर्शः}

तत्र किं नाम शौचम्, किं नाम अशौचम् इति पदार्थचिन्तनं प्रचक्रिरे धर्मशास्त्रनिबन्धकाराः~। तत्र मिताक्षरायां विज्ञानेश्वरस्तु- “आशौचशब्देन च कालस्नानाद्यपनोद्यः पिण्डोदकदानादिविधेः अध्ययनादिपर्युदासस्य च निमित्तभूतः पुरुषगतः कश्चनातिशयः कथ्यते; न पुनः कर्मानधिकारमात्रम्” इत्याह~। तत्र पितृमरणाद्युद्देशेन अशौचविधाने न केवलं सन्ध्यादीनां कर्मणां पर्युदासो बोध्यते; न वा काम्यकर्मादिषु अधिकारनिराकरणमात्रं बोध्यते; किन्तु पिण्डोदकदानादिकमपि कर्तव्यत्वेन विधीयते~। अतः तेषां विधिनिषेधपर्युदासादीनां निमित्तभूतः पुरुषगतः अतिशयः अशौचम् इत्युक्तम्~। तत्र च शुचेर्भावः शौचम्, न शौचम् अशौचम्, इति शुचेरभावः एवाशौचम् इति च पदार्थविमर्शः कृतः~। शुचिः, शुद्धिः, शौचम् इत्यनर्थान्तरम्~। अत एव “अशुद्धा बान्धवाः सर्वे” “शेषाहोभिर्विशुद्ध्यति” “तदहः शुद्धिकारणम्” इत्यादिवाक्येषु शुद्धिपदप्रयोगः कृतः~। मिताक्षरस्तु शुद्धिप्रकाशे - शुद्धिर्नाशौचसंसर्गाभावः, आशौचं च सन्ध्यापञ्चमहायज्ञादि-कर्मानधिकार-सम्पादकोऽतिशयविशेषः, स च चेतने जनन- मरणास्पृश्य-स्पर्शाद्याहितोऽदृष्टविशेष एव, ताम्रकांस्याद्यचेतने तु चण्डालाद्यस्पृश्यस्पर्शादिजन्यो आम्लादिसंसर्गनाश्यश्च आधेयशक्तिविशेषो न तु अदृष्टम्, तस्य चेतनगुणत्वात्~। उभयत्रापि वा चेतनाचेतनयोः धर्माधर्मविलक्षणाधेयशक्तिविशेष एवातिशयः, तस्य सुखदुःखान्यतरजनकत्वं प्रमाणाभावेन धर्माधर्मरूपत्वाभावात्~। अस्तु वा तत्तच्चण्डालाद्यस्पृश्य-संसर्गोत्पत्तिकालीन- यावदम्लादि-संसर्गाभावविशिष्टः तत्तच्चण्डा\-\break लाद्यस्पृश्य-संसर्गाद्यसमयध्वंस एव~। अतश्च युक्तं सर्वेषाममीषां तत्तत्ताम्र-कांस्यादि-द्रव्या\-ङ्गक-सन्ध्यादि-सुकृतविरोधित्वात् अशौचपदवाच्यम्~। अतः तत्संसर्गाद्यभाव एव शौचमिति सिद्धम्” इति व्याख्यातवान्~। हारलतादीनामयमेवाभिप्रायः~। रुद्रधरादयः तावत् शौचाशौचयोरुभयोरपि भावरूपत्वमेव स्वीकुर्वन्ति; अभावे विनिगमकाभावहेतोः~।  इत्थञ्च मित्रमिश्रवचनेन अशौचसंसर्गाद्यभाव एव शौचम् इति~। 

शुद्धिभेदाः - प्राधान्येन शौचं द्विविधम् - बाह्यम् आभ्यन्तरञ्चेति~। तदुक्तं स्मृतिचन्द्रिकायां व्याघातपादेन 

\begin{verse}
शौचन्तु द्विविधं प्रोक्तं बाह्यमाभ्यन्तरं तथा~। \\
मृज्जलाभ्यां स्मृतं बाह्यं भावशुद्धिस्तथान्तरम्~॥ इति~। 
\end{verse}
इत्थं मृज्जलाभ्यां गात्रशोधनं बाह्यशुद्धिः~। भावशुद्धिः आन्तरशुद्धिः इति~। व्यासेन तु वाक् शुद्धिः, कायशुद्धिः, मनःशुद्धिः, अर्थशुद्धिः इति भेदाः प्रकाशिताः~। 
\begin{verse}
कालोऽग्निकर्ममृद्वायुः मनो ज्ञानं तपो जलम्~। \\
पश्चात्तापो निराहारः सर्वेऽमी शुद्धिहेतवः~॥ इति~। 
\end{verse}
सामान्येन शुद्धिहेतूनभिधाय दानादीनां विशेषेण शुद्धिहेतुत्वं प्राह याज्ञवल्क्यः~। अनेन च अकार्यशुद्धिः, नदीशुद्धिः, द्रव्यशुद्धिः, द्विजशुद्धिः, वेदविच्छुद्धिः, विदुषां शुद्धिः, वर्ष्मशुद्धिः, रहस्यपापशुद्धिः, मनःशुद्धिः, भूतात्मशुद्धिः, क्षेत्रज्ञशुद्धिः इति भेदाः लक्ष्यन्ते~।  इत्थञ्च बहुभेदभिन्ना शुद्धिः इति ज्ञायते~। 

\section*{ज्ञानस्याशौचप्रयोजकत्वम्}  

जनन-मरण-अस्पृश्यस्पर्शादिनिमित्तं यद्यपि अशौचकारणं तथापि ज्ञानमेव निमित्तम् अशौचप्रयोजकं भवति~। अत एव मनुः - निर्दशं ज्ञातिमरणं श्रुत्वा पुत्रस्य जन्म च” इति निमित्तज्ञानस्यावश्यकतां कथयामास~। तच्च सर्वसम्मतम्~। अत एव आह्निकप्रकाशे मितमिश्र आह- अत्र चाशौचे निमित्तनिश्चय एव प्रयोजको न तु निमित्तोत्पत्तिमात्रम्~। ‘भिन्ने जुहोति’ इत्यादौ निमित्तनिश्चयस्यैव प्रयोजकत्वात्~। किञ्च जननादेः अशौचनिमित्तत्वे देशान्तरीयनिमित्तश्ङ्कया सर्वदा विहितकर्मानुष्ठानं न स्यात् , इति~। इत्थम् अस्पृश्यस्पर्शादि-निमित्तज्ञाने सति अशौचमुत्पद्यते~। तं यथाकालं स्नानाचमनादिना परिहरेत्~। तदेतस्याशौचविषयस्य बहुविस्तरत्वात् यथावसरं स्पर्शाशौचविषयमात्रं चिन्तयामः~। 

\section*{स्पर्शाशौचनिमित्तानि}

तत्र स्मृतिषु नानाविधानि स्पर्शाशौचानि विहितानि~। प्रक्षालनापनेयानि आचमनापनेयानि स्नानापनेयानि प्रायाश्चित्तापनेयानि इति दोषाल्पत्वबहुत्वापेक्षया तानि भिन्नानि उपदिष्टानि~। प्रक्षालनेन यस्य स्पर्शाशौचदोषस्य निवृत्तिः तत् प्रक्षालनापनेयाशौचम्~। तत्राङ्गिरा आह -
\begin{verse}
ऊर्ध्वं नाभौ करौ मुक्त्वा यदङ्गमुपहन्यते~। \\
तत्र स्नानमधस्तात्तु क्षालनेनैव शुद्ध्यति~॥ इति~। 
\end{verse}
तत्र करौ मुक्त्वा नाभेरूर्ध्वं विण्मूत्रोच्छिष्टस्पर्शे स्नानम्, नाभेरधः स्पर्शे क्षालनेन शुद्धिः इति~। शुद्धिप्रकाशे हारीतोऽपि - 
\begin{quote}
दुष्टाभिशस्त-तिर्यगधोवर्णोपहतानां संस्पर्शे श्वासस्वेद-पूय-शोणित-घर्दित- लालानिष्ठीवित-रेणुकर्दमोच्छिष्टजल-विण्मूत्रपुरीषादिभिर्बाह्य-शरीरोपघात-निरूपहताभिरद्भिः मृद्भिः भस्मगोमयौषधिमन्त्रमङ्गलाचार भवति” -
\end{quote}
इत्युवाच~। अत्र यद्यपि जलादीनामुपदेशः अथापि तेषां समुदायेन शुद्धिः अभिप्रेता; किन्तु दोषाल्पत्वगुरुत्वाभ्याम् एकद्वित्रयाणां च प्रत्येकस्यापि शुद्धिहेतुत्वमभिप्रेतम्~। अत एव मनुः विण्मूत्रोत्सर्गशुद्ध्यर्थं दैहिकानां द्वादशमलानां च शुद्ध्यर्थं मृद् जलं चादेयम् इत्याह~। तत्र 
\begin{verse}
वसाशुक्रमसृक्मृज्जा मूत्रविट्कर्णविण्नखाः~। \\
श्लेष्माश्रुदूषिकास्वेदो द्वादशैते नृणां मलाः॥
\end{verse}
इत्युक्तानां दैहिकमलानां शुद्ध्यर्थं मृज्जलयोरादानं कुर्यात्~। एवं यथार्हं पूर्वोक्तानामादानं कार्यम्~। बोधायनस्तु पूर्वोक्तद्वादशमलेषु आद्यानां षण्णां शुद्ध्यर्थं मृत् जलं च तथा ष्ण्णामन्त्यानां शुद्ध्यर्थं केवलजलं विहितवान्~। 

स्नानापनेयानि \

मन्वादिभिर्महर्षयः स्नानापनेयाशौचमुपदिदिशुः~। दिवाकीर्त्यादीनां स्पर्शे जाते स्नानेन शुद्धो भवति इत्यभिप्रायः~। तत्र मनुः 
\begin{verse}
दिवाकीर्तिमुदक्यां च सूतिकां पतितं तथा~। \\
शवं तत्स्पृष्टिनं चैव स्पृष्ट्वा स्नानेन शुद्ध्यति~॥ इति~। 
\end{verse}
अत्र विष्णुरपि 
\begin{verse}
शवस्पृष्टं दिवाकीर्तिं चितिं पूयं रजस्वलाम्~। \\
स्पृष्ट्वा त्वकामतो विप्रः स्नानं कृत्वा विशुद्ध्यति~॥ 
\end{verse}
इति जगाद~। तत्र विप्रः अमतिपूर्वं एतेषां स्पर्शं प्राप्य स्नानानन्तरं शुद्धो भवति~। याज्ञवल्क्योऽपि 
\begin{verse}
उदक्याशुचिभिः संस्पृष्टः स्नायात् -
\end{verse}
इति विहितवान्~। गौतमस्तु- 
\begin{verse}
पतितचण्डालसूतिकोदकया शवस्पृष्ट्युपस्पर्शने \\सचैलमुदक्पस्पर्शनात् शुद्ध्येत् -
\end{verse}
इति प्रोवाच~। बृहस्पतिस्तु तत्र दोषतरतमत्वं प्रकाशयामास~। तद्यथा 
\begin{verse}
युगञ्च द्वियुगं चैव त्रियुगं च चतुर्युगम्~। \\
चण्डालसूतिकोदकयापतितानामधः क्रमात्~। इति~। 
\end{verse}
स्मृत्यन्तरे शुद्धिप्रकाशे - 
\begin{verse}
स्पृष्ट्वा देवलकं चैव सवासा जलमाविशेत्~॥
\end{verse}
इति विहितं पश्यामः~। तत्र देवलको नाम वित्तापेक्षया वत्सरत्रयं देवार्चनपरो विप्रः, स च हव्यकव्येषु गर्हितः~। ब्रह्माण्डेऽपि 
\begin{verse}
शैवान् पाशुपतान् स्पृष्ट्वा लोकायतिकनास्तिकान्~। \\
विकर्मस्थान् द्विजान् शूद्रान् सवासा जलमाविशेत् ~॥ 
\end{verse}

इति विधानं पश्यामः~।  देवलस्तु 

\begin{verse}
श्वपाकं पतितं व्यङ्गम् उन्मत्तं शवहारकम्~। \\
सूतिकां सूयिकां चैव रजसा च परिप्लुताम्~॥ \\
श्वकुक्कुटवराहांश्च ग्राम्यान् संस्पृश्य मानवः~। \\
सचैलं सशिरः स्नात्वा तदानीमेव शुद्ध्यति~॥
\end{verse}
इत्याह~। तदत्रावधेयं यत् यत्र यत्र स्नानमात्रस्यापि विधिः अशौचनिरसनार्थमुपदिशन्ति आचार्याः तत्र तत्र “सचेलं सशिरः स्नानम्” इति उपदिष्टवान्~। यदि नित्यस्नानमेव सशिरः कुर्यात्~। कुर्यादिति चेत् किमु वक्तव्यं शुद्धिस्नानविषये इति कैमुतिकन्यायेनापि तत्प्राप्यते~। एवमुक्तप्रकारेण अशुद्धान् स्वयमशुद्धः यदि स्पृशति मतिपूर्वं तदा उपवासेन कृच्छ्रेण वा शुद्ध्यति~। तथा 
\begin{verse}
मानुषास्थिवसांविष्ठामार्तवं मूत्ररेतसी~। \\
मज्जनं शोणितं वापि यदि संस्पृशेत्~॥ \\
स्नात्वापमृज्यलेपादीन् आचम्य स शुचिर्भवेत्~। \\ 
तान्येव स्वानि संस्पृश्य पूतः स्यात् परिमार्जनात्~॥
\end{verse}
इति च विधीयते~। अत्र स्नात्वापमृज्य इत्यत्र आर्थिकः क्रमः न तु पाठक्रमः~। अतः विष्ठादीनां लेपमपमृज्य स्नात्वा आचम्य शुद्धः स्यात्~। पराशरेण चितिवृक्ष-चिति-यूप-चण्डालान् सोमविक्रयिणं च विप्रः स्पृष्ट्वा सचेलः स्नायात् इति विहितम्~। पुनर्हारीतेन- श्वपच-मुष्टिक-प्रेत-हारक-वसादि संस्पृश्य ‘देवीराप’ इत्येताभिः अन्तर्जले स्नातः पूतो भवति इत्युक्तम्~। व्यसेनापि - 
\begin{verse}
भासवानरमार्जारखरोष्ट्राणां शुनां तथा~। \\
शूकराणाममेध्यं च स्पृष्ट्वा स्नायात् सचैलकम्~॥  
\end{verse}

इति एतेषां मलस्पर्शने स्नानमुक्तम्~। च्यवनस्तु शुद्धिप्रकाशे 

श्वपाकं प्रेतधूमं देवद्रव्योपजीवनम्~। ग्रामयाजकं यूपं चितिकाष्ठमद्यं मद्यभाण्डं सस्नेहं मानुषास्थिशवस्पृष्टं महापातकिनं शवं स्पृष्ट्वा सचैलमम्भो अवगत्य उत्तीर्य अग्निमुपस्पृशेत् ; गायत्र्यष्टशतं जपेत्~। घृतं प्राश्य पुनः स्नात्वा त्रिराचमेत् इति विहितं दीर्घशौचम्~। किन्तु अन्यवचनबलात् अग्निस्पर्शादिकं कामकृते ; कामतोऽभ्यासेन स्पर्शे च वेदितव्यम्~। अन्यथा स्नानादिमात्रमेव~। शङ्खेनापि रथ्याकर्दमतोयेन ष्ठीवनाद्येन वा पुनः~। नाभेरूर्ध्वं नरः स्पृष्टः सद्यः स्नानेन, निस्नेहं स्पृष्ट्वा आचमनेन गवालम्बनेन भास्करेक्षणेन वा भवतीत्युक्तम्~। 

\section*{अथ रजस्वलाशौचविचारः}

पूर्वोक्तेषु वचनेषु रजस्वलास्पर्षे सचेलस्नानं विहितम्~। स्त्रीणां रजो दर्शनं स्वभावसिद्धम्~। “कजेंदुहेतुप्रतिमासर्तवम्” इति बृहज्जातकादिष्वपि ज्यौतिषग्रन्थेषु तत्कारणं प्रकाशितम्~। तस्मिन् काले स्त्री अशुचिर्भवति~। तादृशं च रजः त्रिदिनं विद्यत इति त्रिदिनाशौचं प्रतिपादितम्~। क्वचित् चतुर्थेऽह्नि अपि तद्दर्शनात् यावत् रजोदर्शनं तावत् दैवपितृकर्मसु अनधिकारः उक्तः~। प्रथमत्रिदिनेषु असृग्दर्शनात् अस्पृष्यरूपमशौचं विहितम्~। जननमरणनिमित्तादृष्टाशौचवतः स्पर्शन एव स्नानस्य विधानात् स्वयं दृष्टाशौचवत्याः स्पर्शने स्नानविधानं नानुचितम्~। 

अत्र काश्चन विवदन्ते स्वच्छन्देन, यत् रजोदर्शनं स्वाभाविकम्~। अपि चाशौचविधानं शोणात्मकम्~। स्वातन्त्र्यापहारकम्, आधुनुककाले कार्यभारे च अनुष्टातुमयोग्यम् इति च~। तदत्रावधेयं यत् मानवमलानां मूत्रपुरीषादीनां विसर्गे यथा अस्माभिः शौचं क्रियते तथा रजोदर्शने शौचं न साध्यम्~। मूत्रपुरीषादीनां विसर्गो यथा अस्मदधीनः तथा रजोदर्शनं न स्त्र्यधीनम्~। अपि च तदसृग्दर्शनं न रोधनीयञ्च~। तथा सति तन्निमित्तमशौचविधानं नास्वाभाविकम्~। यथा मूत्रपुरीषादीनामवरोधं कृत्वापि दैवपित्रादिकर्म कर्तुं शक्यते तथावरोधं कर्तुं आर्तवविषये न साध्यमिति आर्तवे स्त्रीणां त्रिदिनमशौचं नास्वाभाविकम्~। निमित्ते सति नैमित्तिकं सामान्यमेव~। अत एव च यावद्रजोदर्शनं तावत् कर्मानधिकाररूपमशौचमपि विशेषेण विहितम्~। त्रिदिनं तु अस्पृश्यत्वरूपं सामान्यमशौचम्~। नात्र स्त्रीशोषणमुद्दिष्टम्~। यथा पैठीनसिना; स्कन्दने छर्दने काककेशमलने अनुदकमूत्रमलकरणे खरोष्ट्रचाण्डालस्पर्शने च स्नानं विहितं यथा वा च्यवनेन श्वपाक-प्रेतधूम-चितिकाष्ठ-महापातकि-मद्यभाण्ड-शवानां च स्पर्शे स्नानाग्निस्पर्शन-गायत्रीजप-घृतप्राशनमिति विहितं , तथा अत्रापि यावद्रजोदर्शनं तावदाशौचविधानं कृतम्~। यदि स्त्रीणां रजोदर्शनं स्वाभाविकम् अतो नाशौचमनुष्ठेयमिति उच्यते तदा पूर्वोक्तानामपि स्वाभाविकत्वात् तथा जननमरणादीनामपि स्वाभाविकत्वात् अशौचमवधेयं स्यात्~। यद्येवं तदा धर्मव्यवस्था एव उच्छिद्येत~। अतोऽत्र निष्कारणं धर्मोऽनुष्ठेयः~। तमिममेवांशमभिप्रेत्य आपस्तम्बेनोक्तम् 

\begin{verse}
नेमं लौकिकमर्थं पुरस्कृत्य धर्ममाचरेत्~। इति~। 
\end{verse}
अशौचं च अदृष्टरूपत्वात् वचनादेव तदनुष्ठानं कार्यम्~। तथात्र पुराणे कथापि अर्थवादरूपेण श्रूयते~। कदाचित् इन्द्रो वृत्रासुरं वज्रायुधेन जघान~। तेन ब्रह्महत्यादोषेण लिप्तः स देवादीन् पप्रच्छ तद्दोषं स्वीकर्तुम्~। ते सर्वेऽपि नाङ्गीचक्रुः~। तदा तेन प्रार्थिताः स्त्रियः तद्दोषं निवारणवरं सन्तानलाभवरञ्च लेभिरे इति~। अतः प्रतिमासावर्ते सा अस्पृश्या भवति इति च~। 

एवं दृष्टादृष्टोभयरूपदोषसद्भावात् तदिदमशौचमवश्यमनुष्टेयमिति भाति~। किन्त्विदानीं नगरग्रामवासिभिः बहुभिः सोऽयं विधिः नोपचर्यत इति तु चिन्तनीयो विषयः~। 

\section*{अथ वस्त्रविचारः}

शौचे वस्त्रविचारोऽपि प्राधान्यं भजते~। यदि वस्त्रं शुद्धं भवति तदा कर्मसु शुद्धो भवति अधिकारी~। अस्मत् कर्णाटकप्रदेशे कन्नडभाषया ‘मडि’ ‘मैलिगे’ इति पदप्रयोगः क्रमेण शुद्ध्यशुद्ध्यर्थे क्रियते~। तत्रापि वाससः विषये एव अयं प्रयोगः बाहुल्येन क्रियते~। प्रायः धौतवस्त्रे ‘मडि’ पदप्रयोगः रूढः~। ताद्शं ‘मडि’वस्त्रं धौतम् अन्यैरस्पृष्टं च भवति~। तच्च वस्त्रं अधौतमपि ‘मडि’ पदेन बोध्यते~। स्त्रीवस्त्रविषयेऽपि इयमेव रूढिः दृश्यते~। धौतं कौशेयं च ताभिः ध्रियते ‘मडि’वस्त्रार्थम्~। तदिदं वस्त्रं कर्माङ्गम्~। अत एव “शुचिना कर्म कर्तव्यम्” इत्यादिषु वस्त्राशौचमपि अन्तर्हितं वर्तते~। यथा आचमनस्नानादिना शुद्धिः , अशुचिवस्त्रेणाशुद्धिश्च प्रभवति~। अतश्च नित्यनैमित्तिककाम्यकर्मसु वस्त्रशौचं सुतरामपेक्षितम्~। तदर्थं वस्त्रविधयः स्मृताः~। तत्र मितमिश्रकृताह्निकप्रकरणे महाभारतवचनं स्मर्यते, यथा

\begin{verse}
अन्यदेव भवेद्वासः शयनीये सदैव हि~। \\
अन्यद्रथ्यासु देवानामर्चायामन्यदेव हि~॥ इति~। 
\end{verse}
अत्र शयनरथ्यादेवार्चनादिषु  पृथग् वासो विधीयते~। स्मृत्यनुगुणं प्रातः, रात्रेः पश्चिमयामरूपे काले, रात्रेः चतुर्दशे मुहूर्ते ब्रह्माख्ये वा उत्थाय हरिं स्मृत्वा मुखप्रक्षालनादि शौचं कृत्वा शयनीयवस्त्रं विसृज्य वस्त्रान्तरं परिधाय आचम्य उपदिष्टं कर्म वेदाध्ययनादिकं कुर्यात्~। अत्र व्यवस्थाविशेषस्तु आह्निकप्रकाशस्मृतिचन्द्रिकादिषु महानिबन्धेषु प्रदर्शितः~। रात्रेरुपान्त्यब्राह्ममुहूर्ते उत्थाने स्नानानन्तरमेव वस्त्रान्तरधारणं कृत्वा सन्ध्यावन्दनाङ्गवस्त्रान्तरधारणाङ्गं च द्विराचमनं तन्त्रेण कुर्यात्~। एवमार्यसमयदर्शनात् शयनोपयुक्तं वासोऽशुद्धम्~। तेन दैवादि कर्म न कार्यम्~। दक्षेण तु स्पष्ट्तया उक्तम्~। तत्र अशुचिर्भवेत् इत्यनुवदन् दक्षः- 
\begin{verse}
स्वप्नात् वस्त्रविपर्यासात् क्षुतादध्वपरिश्रमात्~। 
\end{verse}
इत्युवाच~। परस्य शयनस्पर्शनादपि अशुचिर्भवति~। एवञ्च वस्त्रस्य विपर्यासात् अपि अशुचित्वं भवति~। विपर्यासो नाम अधोवस्त्रस्य उपरि धारणम्, उपरि वस्त्रस्य अदोधारणम्~। तथा च क्षुतेन अध्वपरिश्रमेण जनितस्वेदादिना च वस्त्रं व्यक्तिश्च अशुचिर्भवति~। व्यक्तेरशुचित्वञ्च आह्निके 
\begin{verse}
मुखे पर्युषिते नित्यं भवत्यप्रत्ययो नरः~। \\
लालादिस्वेदसमाकीर्णः शयनाद्युत्थितः पुमान्~॥\\
अस्नात्वा नाचरेत् कर्म जपहोमादि किञ्चन~। 
\end{verse}
इति च उक्तम्~। यत्र स्नानमुच्यते तत्र “स्नातः पूर्ववस्त्रं नाप्रक्षालितं बिभृयात्” इति वचनेन अशौचज्ञानकाले धृतवस्त्रस्याप्रायत्यमभिप्रेतं भवति~। ततः स्नात्वा वस्त्रान्तरं शुद्धम् वा पूर्वधृतं प्रक्षालितं वा बिभृयात्~। तत एव स शुद्धो भवति~। इत्थं चाशुचिस्पर्शे वस्त्रस्य व्यक्तेश्चा शुचित्वम्~। अङ्गिरास्तु 
\begin{verse}
उत्थाय पश्चिमे यामे रात्रिवासः परित्यजेत् ~। 
\end{verse}
इत्युपदिदेश~। यदि रात्रेः पश्चिमे यामे उत्थाय स्नानात् पूर्वं वेदमभ्यसति चेत् तदा प्रबोधनिमित्तमाचमनं नेत्रप्रक्षालनोत्तरं कार्यम्~। किन्तु भृगुणा अशुचिवस्त्रेणाचमनं निन्दितम्, यथा् \
\begin{verse}
विना यज्ञोपवीतेन तथा धौतेन वाससा~। \\
मुक्त्वा शिखां वाप्याचामयेत् ( वा नाचामेत्?) कृतस्यैव पुनः क्रिया इति~॥ 
\end{verse}
यदि अधौतवाससा आचामेत् तदा कृतस्य पुनः क्रिया कार्या इति~। अतः प्रबोधननिमित्तकं वासो धारणनिमित्तं द्विराचमनं तन्त्रेण कार्यम्~। तदा वेदाध्ययनादौ शुद्धो भवति~। तत्र वाससो विपरिधानं व्यासेन निषिद्धम्~। यथा \
\begin{verse}
नोत्तरीयमधः कुर्यात् नोपर्यधस्तमम्बरम्~। इति~। 
\end{verse}
अत्र वस्त्रद्वयपरीधानं त्वावश्यकम्~। उत्तरीयमधोवस्त्रं चेति वस्त्रद्वयमुच्यते~। उत्तरीयं विना श्रौतं स्मार्तं च कर्म न कार्यम्~। तदाह भृगुः \ 
\begin{verse}
विकच्छोऽनुत्तरीयश्च नग्नश्चावस्त्र एव च~। \\
श्रौतं स्मार्तं तथा कर्म न नग्नः चिन्तयेदपि~॥ इति~। \\
उत्तरीयं यज्ञोपवीतं तु  धार्यते च द्विजोत्तमैः~। \\
तथा सन्धार्यते यत्नादुत्तराच्छादनं शुभम्~॥ इति~। 
\end{verse}
यदा धौतवस्त्राभावः तदा योगियाज्ञवल्क्यवचनात् शाण्मादिकं धार्यम्~। 
\begin{verse}
अभावे धौतवस्त्रस्य शाणक्षौमाविकानि च~। \\
कुतपं योगपट्टं वा विवासा येन वै भवेत्~॥ इति~। 
\end{verse}
उत्तरीयाभावे पारस्करवचनेन\ एकं चेद्वासो भवति चेत् -
\begin{verse}
तस्यैवोत्तरवर्गेणैवोत्तरीयं कार्यम्~। \\
नार्द्रमेकं च वसनं परिदध्यात् कदाचन~॥ 
\end{verse}
इति~। जाबालिवचनेनापि शुष्कवस्त्रं एव धार्यम्~। वस्तुतः जले आर्द्रवाससा स्थले शुष्कवस्त्रेण कर्मकुर्यात् इत्यस्य नियमस्यायमपवादरूपः~। तत्र शुष्कवस्त्रस्य सर्वथाभावे एव अपवादनियमोऽनुसरणीयः~। किन्तु केषुचिज्जनपदेषु आर्द्रवस्त्रधारणम् आचाररूपेण दृश्यते~। कथञ्चित् तस्य साधुत्वं तैरङ्गीक्रियते~। शुद्धेरेव प्राधान्यं स्वीकृत्य ईदृशाचारः प्रवृत्तः~। सप्तवाताहतत्वात् “आर्द्रमपि शुष्कवत् भवतीति” वचनबलात् शुष्कवस्त्रप्रतिनिधित्वमस्य सिद्ध्यति~। ततश्च शुष्कवस्त्रेण यत्कर्तव्यं तत् तत्प्रतिनिधिना सप्तवाताहतार्द्रवस्त्रेण कर्तुं शक्यते~। अयमेवार्द्रवस्त्रधारणाचारस्य हेतुः~। वचनमेवात्र प्रमाणमपि~। अथापि शुष्कवस्त्रस्य प्रथमकल्पत्वात् धौतशुष्ककार्पासस्याभावे शाणक्षौमाविककुतपयोगपट्टं वा धार्यम् इत्युक्तत्वात् शुष्कवस्त्रधारणमेव प्रशस्तम्~। तत्रापि आविकमपि प्रशस्तम्~। तदुक्तं भारते- 
\begin{verse}
आविकं तु सदा वस्त्रं पवित्रं राजसत्तम~। \\
पितृदेवमनुष्याणां क्रियायां च प्रशस्यते॥ \\
धौताधौतं तथा दग्धं सन्धितं रजकाहृतम्~। \\
रक्तमूत्रशकृल्लिप्तं तथापि परमं शुचि~॥\\
रेतस्पृष्टं रजस्पृष्टं स्पृष्टं मूत्रपुरीषयोः~। \\
रजस्वलाभिसंस्पृष्टम् आविकं सर्वदा शुचि~॥ इति~। 
\end{verse}
तत्राविकेतराणि दग्धादीनि वस्त्राणि त्याज्यानि~। तदर्थमेव आह्निके स्मृतिवचनम् 
\begin{verse}
दग्धं जीर्णं च मलिनं मूषकोपहतं तथा~। \\
खादितं गोमहिष्याद्यैः तत्त्याज्यं सर्वदा द्विजैः॥ इति~। 
\end{verse}
एवञ्च नेजकधौतमशुचि~। पुरुषान्तरधृतमशुचि~। ईषद्भागधौतं स्त्रीधौतं पूर्वेद्युर्धौतम् अधौतवस्त्रसम्स्पृष्टं चाशुचि~। तत्र धौतवस्त्रासम्भवे प्रणवेन सम्प्रोक्ष्य परिदध्यात् आधौतमेव~। 

एवं वस्त्रनियमे दृष्टेऽपि अष्टहस्तं नवं श्वेतं, ईषद्धौतं नवं श्वेतं , उत्थायवाससी शुक्ले इति च शुक्लवस्त्रस्यैव प्राधान्येन धारणं विहितम्~। तथा नीलातिरक्तवस्त्रयोः निषेधोपि दृश्यते~। कन्नडभाषयां मडिपदं श्वेतार्थे वर्तते~। “मडिशश्कुली,” “मडिमाणि” इत्यादि प्रयोगे तस्य स्पष्टता भवति~। पितृकर्मणि च श्वेतवस्त्रस्यैव विधानं दृश्यते~। तदित्थं मडि इत्युक्ते श्वेतवस्त्रमेव भवेत्~। मडिवस्त्रधारणं नाम शुद्धश्वेतवस्त्रधारणमेव~। तादृशवस्त्रसम्पर्केण पुरुषेपि मडि प्रयोगः क्रियते~। “स मडिपुरुषः मा स्पृश” ! इत्यादिषु तत्स्पष्टं भवति~। एवं मडिवस्त्रं नाम श्वेतं शुद्धं च वस्त्रम्~। श्वेताभावे शुद्धं वा भवेदेव~। शुद्धिश्च प्रोक्षणप्रक्षालनादिना~। 

\section*{उपसंहारः-} 

इत्थं बहवो विधिनिषेधात्मका नियमाः शास्त्रे उपदिष्टाः~। यत्नः सदा कार्यः, इत्यादीनि वचनानि शौचस्यावश्यकतां बोधयन्ति~। अतः पूर्वोक्तेषु स्पर्शाशौचेषु आचमनादीनि उक्तशौचविधानानि चरणीयानि~। आचमनमङ्गलदर्शनादिषु शौचापादकत्वं पावकत्वं च वर्तते~। अत एव आचारमयूखे “शुद्धिर्नाम अनर्हतापादकदोषानिवर्तकः संस्कारविशेषः” इत्युक्त्वा मङ्गलदर्शनादिकमुक्तम्~। तत्र “लोकेऽस्मिन् मङ्गलान्यष्टौ ब्राह्मणा गौः हुताशनः~। हिरण्यं सर्पिषादित्या आपो राजा तथाष्टमः”॥ इति नारदवचनम् तथा “अग्निचित् कपिला सत्री राजा भिक्षुः महोदधिः~। दृष्टमात्राः पुनन्त्येते तस्मात् पश्येत् सदा बुधः” इति मनुष्यवचनं च उदाहृतम्~। एतेषां दर्शनं स्पर्शनभक्षणादिना शुद्धिरापाद्यते~। तां शुद्धिं देशकालाद्यनुगुणं प्रकल्पयेत्~। तदुक्तमाचारेन्दौ बोधायनेन 
\begin{verse}
देशं कालं तथात्मानं द्रव्यं द्रव्यप्रयोजनम्~। 
\end{verse}
उपपत्तिमवस्थां च ज्ञात्वा तथापि आभ्यन्तरशौचविहीनस्य बाह्यशौचस्य परमार्थता नास्ति~। अत एव व्याघ्रपादेनोक्तम् 
\begin{verse}
गङ्गातोयेन कृत्स्नेन मृद्भारैश्च नगोपमैः~। \\
आमृत्योश्चाचरन् शौचं भावदुष्टो न शुद्ध्यति~॥ इति~। 
\end{verse}
बाह्यशौचेन युक्तेन कृतकर्मणा स्वर्गादिफलविपाकशुद्ध्यभावात् ‘न शुद्ध्यति’ इत्यभिप्रायः~। अत एव यमेनोक्तं शुद्धिप्रकाशे 
\begin{verse}
सत्यं शौचं तपः शौचं शौचमिन्द्रियनिग्रहः~। \\
सर्वभूतदयाशौचमद्भिः शौचं च पञ्चमम्~॥ इति~। 
\end{verse}
इत्येवं गोऽश्वपशुन्यायेन आभ्यन्तरशौचमेव शौचम् इति~। 

एवञ्च तदुभयं शौचं स्पृष्टाशौचादिदोषनिवर्तकं सर्वैरनुष्ठेयमिति लेखनस्यास्योद्देशः~। 

\articleend
}
