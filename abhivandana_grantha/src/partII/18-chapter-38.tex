\chapter{व्याप्तिः साध्यवदन्यस्मिन्  असम्बन्ध उदाहृतः}

\begin{center}
\Authorline{डा . शिवरामः}
\smallskip

संस्कृताध्यापकः\\
श्रीवाणीविद्याकेन्द्रम्\\
पूर्वविद्यार्थी (१९९९-२००४)\\
नवीनन्यायशास्त्रम्
\addrule
\end{center}

का नाम व्याप्तिः इति अत्र चिन्त्यते । साध्यवान् – साध्यनिष्ठ-आधेयतानिरूपित अधिकरणतावान्, साध्यवदन्यः- साध्यवत्प्रतियोगिकभेदनिष्ठ-आधेयतानिरूपित अधिकरणतावान् । असम्बन्धः--वृत्तित्वप्रतियोगिकाभावः। एवञ्च– “साध्यनिष्ठ- आधेयतानिरूपित-अधिकरणतावत्प्रतियोगिकभेदनिरूपितवृत्तित्वाभावः’’ इति लक्षणं फलितम् ।

“पर्वतो वह्निमान् धूमात्’’ इत्यत्र साध्यः वह्निः, वह्निनिष्ठ आधेयतानिरूपित अधिकरणतावान् पर्वतः। तत्प्रतियोगिक भेदः वह्निमान् न इति प्रतिसाक्षिकः। तादृश भेदवान् ह्रदः। तन्नितूपितवृत्तित्वं जलशैवलादौ । वृत्तित्वाभावः धूमे वर्तते इति समन्वयः।

लक्षणे केन सम्बन्धेन साध्यवान् बोध्यः इति नोक्तः । अतः अत्र समवायसम्बन्धेन साध्यवान् स्वीक्रियते। समवायसम्बन्धेन वह्निनिष्ठ -आधेयतानिरूपित-अधिकरणतावान् वह्नेरवयवः । प्रकृते साध्यनिष्ठ-आधेयतानिरूपित-अधिकरणतावत्प्रतियोगिकः भेदः इत्युक्ते समवायेन वह्निमान् न इति प्रतीतिसाक्षिकः भेदः। तादृशभेदाधिकरणं पर्वतः । तन्निरूपितवृत्तित्वमेव धूमे वर्तते । वृत्तित्वाभावः नास्ति इति अव्याप्तिः। अव्याप्तिवारणाय साध्यनिष्ठ-आधेयतायां साध्यतावच्छेदकसम्बन्धावच्छिन्नत्वं निवेश्यते। एवञ्च- लक्षणं इत्थं फलितम् – साध्यतावच्छेदकसम्बन्धावच्छिन्न- साध्यनिष्ठ-आधेयतानिरूपित-अधिकरणतावन्निष्ठ-प्रतियोगिताक-भेदवन्निरूपित- वृत्तित्वाभावः।

वह्निसाध्यकस्थले साध्यतावच्छेदकसम्बन्धः संयोगसम्बन्धः। संयोगसम्बन्धावच्छिन्न आधेयतानिरूपित अधिकरणतावान् पर्वतः भवति । न तु वह्नेरवयवः । तादृश अधिकरणतावन्निष्ठ प्रतियोगिताकभेदः संयोगेन वह्निमान् न इति प्रतीतिसाक्षिकः। तादृशभेदाधिकरणं ह्रदः। तन्निरूपितवृत्तित्वाभावः धूमे वर्तते इति समन्वयः।

एवं सति पर्वतो वह्निमान् धूमात् इत्यत्र अव्याप्तिः । अत्र साध्यवान् वह्निमान् पर्वतः । तादृश वह्निमन्निष्ठप्रतियोगिताकः भेदः पर्वतो न इति प्रतीतिसाक्षिकः भेदः। तादृशभेदाधिकरणं महानसः। तन्निरूपितवृत्तित्वाभावः धूमे नास्ति इति अव्याप्तिः। तन्निवारणाय साध्यनिष्ठप्रतियोगितायां साध्यवत्त्वावच्छिन्नत्वं निवेशनीयम्। एवञ्च लक्षणं साध्यतावच्छेदकसम्बन्धावच्छिन्न-साध्यनिष्ठ-आधेयतानिरूपित- अधिकरणतानिष्ठप्रतियोगिताकभेदवन्निरूपितवृत्तित्वाभावः इति फलितम् । इदानीम् साध्यवान् वह्निमान्, साध्यवत्वावच्छिन्न-प्रतियोगिताकभेदः वह्निवत्वावच्छिन्न प्रतियोगिकभेदः वह्निमान् न इति प्रतीतिसाक्षिकभेदः । तादृशभेदाधिकरणं महानसः न भवति । किन्तु ह्रदादिकम् । तन्निरूपितवृत्तित्वाभावः धूमे अस्ति इति लक्षणसमन्वयः ।

\articleend
