\chapter{सांख्यदर्शनस्य संक्षिप्तपरिचयः}

\begin{center}
\Authorline{वि । श्रीपादभट्टः, एम्.ए}
\smallskip

निवृत्ताध्यापकः\\
शरदाविलासशिक्षणसंस्था\\
मैसूरु
\end{center}

\section*{पीठिका}

भारतं दर्शनानां जन्मभूमिः इति तु विदितमेव। अत एव इयं पुण्यभूमिः इति क्थ्यते। पञ्चसहस्रवर्षेभ्यः प्रागेव वेदाः प्रादुरभूवन् । तेषां सारं तु दर्शनान्येव इति तु ज्ञातमेवास्ति। अवैदिकान्यपि दर्शनानि सन्त्येव। अत एव दर्शनानि आस्तिकानि नास्तिकानि इति द्वेधा विभज्यन्ते। वेदानुसारीणि आस्तिकानि चेत् तदितराणि नास्तिकानि भवन्ति। “अस्ति नास्ति दिष्टं मतिः”इति पाणिनि सूत्रानुसारेण देवस्य अस्तित्वनास्तित्वाङ्गीकारेणैव आस्तिकता नास्तिकता च स्वीकृता भवेत् । परन्तु उत्तरत्र वेदस्य प्रामण्याप्रामाण्याङ्गीकारेणैव तत्स्वीकृतं दृश्यते । तानि च आस्तिकानि षट् नास्तिकानि च षडिति प्राधान्येन कथ्यन्ते ।

तादृशदर्शनपर्वतसमूहे अन्यतमं भवति साङ्ख्यम् । अस्य प्रवक्ता कपिलो मुनिरिति कथ्यते । इदं च दर्शनं प्राचीनं इत्यपि कथयन्ति । यतः श्वेताश्वतरोपनिषदि एव प्रकृति पुरुषयोः उल्लेखः बीजरूपेण दृश्यते ।
\begin{verse}
अजामेकां लोहितशुक्लकृष्णां बह्वीः प्रजां जनयन्ती सरूपाः ।\\
अजो ह्येको जुषमणोऽनुषेते जहात्येनाम्भुक्तभोगामजोन्यः॥
\end{verse}
एवमेव कठोपनिषद्यपि अव्यक्तमहङ्कारश्चेति सांख्यिक पारिभाषिके पदे दरीदृश्यते । तथा प्रश्नोपनिषद्यपि अस्य दर्शनस्यांशाः सूचिता दृश्यन्ते। अर्वाचीनेति विक्यातायां मैत्रायणीयोपनिषदि च साङ्ख्यतत्वानां स्वीकरणं सुस्पष्टतया वयं पश्यामः। अस्य च दर्शनस्य साङ्ख्य़मिति प्राप्तौ कारणद्वयं वर्तते। तत्र प्रथमं तावत् संख्यातः पञ्चविंशति तत्वानि अत्र उल्लिखितानि। एवं संख्यानं नाम सयुक्तिविश्लेषणम् अवलोकनञ्च । तथा च विवेचनप्रधानमिदं दर्शनमिति हेतोः सांख्यमिति नाम प्राप्तमिति पण्डिताः कथयन्ति । महाभारतग्रन्थेऽपि षड्विंशति तत्वयुक्तं सेश्वरसांख्यं पुरस्कृतं दृश्यते।

अस्य च दर्शनस्य ईश्वरकृष्णीया सांख्यकारिका एव इदानीं प्रमाणभूतो ग्रन्थः दृश्यते । असौ- ईश्वरकृष्णः च आसुरी पञ्चशिखा नाम्ना कपिलशिष्ययोः परम्परायामेव जातः इति ज्ञायते । इतः पूर्वम् चरकः चतुर्विंशति तत्वयुक्तं सांख्यदर्शनमेव उररीकृतवान् । अयं च पञ्चशिखा सिद्धान्तः इति कथ्यते। षड्विंशति तत्वयुक्तं सेश्वरसांख्यम् च अहिर्बुध्न्यसंहितायां दृश्यते इति पण्डिताः कथयन्ति । प्रायः इदमेव कापिलं दर्शनं भवेदिति बहवः विद्वांसः अभिप्रयन्ति। कपिलः सांख्यप्रवचनसूत्राणि व्यरचयदिति केचन पण्डिताः वदन्ति। सांख्यकारिकायाः पुनः गौडपादीयं भाष्यं वाचस्पतेः तत्वकौमुदी पण्डितनारायणीया चन्द्रिका च विख्याताः विवरणग्रन्थास्सन्ति। सांख्यप्रवचनसूत्रस्य भाष्यकारः विज्ञानभिक्षुस्सांख्यस्य तथा वेदान्ते प्रतिपादितस्य ईश्वरतत्वस्य तावान्भेदो नास्तीति प्रत्यपादयत् 

\section*{उद्देशः}

आधिदैविकम् , आधिभौतिकम्, आध्यात्मिकं चेति तापत्रयनिवारणाय कपिलः आसुरीनामकं शिष्यं प्रति दर्शनमिदमुपदिष्टवानिति श्रूयते। अत्रोक्तानि तत्वानि जीवनानुभवानुसारेणैव निरूपितानि। प्रकृतिः बाह्यप्रपञ्चात्मिका भवति तज्ज्ञातारो जीवास्तु तस्याः भिन्नाः एव भवन्ति । ते एव चेतनात्मकाः पुरुषाः भवन्ति । प्रकृतिस्तु जडस्वरूपाऽस्ति । पङ्ग्वन्धन्यायेन तयोः परस्परसाहाय्येन लौकिको व्यवहारः प्रवर्तते। कथं पुरुषः प्रकृतेर्भिन्नो भवतीति निरूपणमेव दर्शनस्य उद्देशो भवति। इन्द्रियप्रत्यक्षज्ञानं पुनस्तर्केणपरिशील्यते। एवं च इदं विवेचनं प्रकृतिपुरुषाभ्याम् भिन्नंं भवति।

\section*{प्रमाणानि}

 सांख्यदर्शनकारैः प्रत्यक्षानुमानं शब्दश्चेति त्रीण्येव प्रमणानि स्वीकृतानि । उपमानादिकञ्चानुमाने एवान्तर्भवतीति तेषामभिप्रायोस्ति । तदुक्तं कारिकायाम् - 
\begin{verse}
दृष्टमनुमानमाप्तवचनञ्च सर्वप्रमाणसिद्धत्वात् । \\
त्रिविधं प्रमाणमिष्टं प्रमेयसिद्धिः प्रमाणाद्धि । 
\end{verse}
इन्द्रियगोचरविषयकं ज्ञानं प्रत्यक्षेण भवति । इन्द्रियागोचरं ज्ञानमनुमानप्रमाणेन भवति । अनुमानेनालभ्यज्ञानमाप्तवचनरूपेण शब्देन भवति । 

\section*{प्रकृतिः गुणाश्च}

सांख्यमते अव्यक्तं प्रधानं प्रकृतिरिति अनर्थान्तरम् । सा च सत्वरजस्तमोगुणात्मिका भवति । प्रकरोतीति प्रकृतिः । सैव महदादिरूपेण परिणमिता सती प्रत्यक्षा भवति । कार्यकारणयोर्मध्ये भेदः अभेदश्च स्वीक्रियते सांख्यैः। अतः कर्यं कारणात् भिन्नाभिन्नरूपं भवति । यथा प्रकृतिः गुणत्रयात्मिका तथैव तत्कार्यमपि त्रिगुणात्मकं भवति । यथा तन्तवः त्रयः मिलित्वा एको गुणो भूत्वा कार्यकारिणः भवन्ति तथैव त्रयो गुणाः मिलित्वा सृष्ट्यादिकार्यं प्रति कारणं भवति। एते गुणाः भोगापवर्गौ प्रत्यपि कारणानि भवन्ति इति वाचस्पतिमिश्राः कथयन्ति । सत्वेनप्रकाशः [ ज्ञानम् ] सुखं च , एवं रजसा दुःखं प्रचोदनं, तमसा च बन्धः औदासीन्यं चानुभूयते । यथा एकस्मिन् दीपे द्रवरूपं तैलं जडा वर्ती ,एवम्प्रकाशरूपं ज्वलनं च परस्परविरोधे सत्यपि मिलित्वा उपकारकाणि भवन्ति तद्वद्गुणाः अपि परस्परविरोधे सत्यपि मिलित्वा उपकारकाः भवन्ति।   

\section*{पुरुषः}

पुरुषस्तु कूटस्थनित्योऽपरिणामेऽनुभयात्मकः चेतनः । प्रकृतिश्च जडा। पङ्ग्वन्धाविव तौ मिलित्वा कार्यं प्रवर्तेते । फलापेक्षां विनापि प्रकृतिः परोपकारार्थं कार्ये प्रवर्तते । इयं प्रकृतिः पुरुषार्था भवति । यदा पुरुषे नित्यानित्यविवेकः समुत्पद्यते तदा सः दुःखाद्विमुक्तो भवति । जननमरणादिकं प्रत्येकं भिन्नमिति दर्शनात्पुरुषास्तु अनेका एव भवन्ति । अविवेक एव पुरुषस्य बन्धकारणम् । तन्निरासे स इह मुक्तो भवति । \textbf{तदुक्तम्}- वत्सविवृद्धि-निमित्तं क्षीरस्य यथा प्रवृत्तिरज्ञस्य । पुरुषविमोक्षनिमित्तं तथा प्रवृत्तिः प्रधानस्येति ।

\section*{सृष्टिस्वरूपम्-} 

प्रकृतेः परिणामेषु कार्येषु प्रथमं महत्वं (बुद्धिः)  ततोऽहङ्कारः  तस्मात्पञ्च ज्ञानेन्द्रियाणि पञ्चकर्मेन्द्रियाणि च उत्पद्यन्ते । ततः ज्ञानेन्द्रियविषयाः शब्दादयः पञ्च । एवं पञ्चतन्मात्राः, पञ्चभूताः पृथिव्यादयः समुत्पद्यन्ते । त्वक्चक्षुश्रोत्रजिह्वाघ्राणेति पञ्चकं ज्ञानेन्द्रियं भवति । वक्पाणिपादपायूपस्थाश्चेति पञ्चकं कर्मेन्द्रियम्भवति । सङ्कल्पविकल्पात्मकं मनश्च उभयात्मकं भवति । बुद्धेः अहङ्कारस्य मनसश्च अन्तःकरणानीत्यपि नामधेयं भवति । अन्यानीन्द्रियाणि द्वारमात्राणि भवन्ति । तानि स्वानुभवं मनः प्राप्नुवन्ति । तानि सङ्गृहीत्वा अहङ्कारं प्रति प्रेषयति । अहङ्कारश्च बुद्धिं प्रति प्रेषयति । एतानि अन्तःकरणानि समेत्य पुरुषापेक्षितमर्थं पूरयन्ति । तदुक्तम् _
\begin{verse}
प्रकृतेर्महान् ततोऽहङ्कारस्तस्माद्गणश्च षोडशकः ।\\
तस्मादपि षोडशकात्पञ्चश्यः पञ्चभूतानि ॥ इति ॥
\end{verse}

\section*{पुरुषाय अष्टसिद्धयः सन्ति \_}

१.साङ्ख्यागमानामध्ययनम् 	२.आप्तोपदेशः ३.  उपदिष्टस्य तर्केण मननम्
४. सहाध्यायिभिस्सः विमर्शः 	५. स्वत्वभावनात्यागेन बुद्धेः परिशुद्धता	६. प्रमोदः
७. मुदितः	८. मोदः च । अन्ते विद्यमानास्त्रयः दुःखनिरोधकाः । एतानि सर्वाणि मुक्तिसाधनानि भवन्ति ।

परमप्राप्तिः मुक्तिरेव । अविवेकेन प्रकृतिपुरुषयोः क्रीडा एवपुरुषस्य संसारिकजीवनं प्रति कारणमिति साङ्ख्यदर्शनं कथयति । अन्ते उत्प्द्यमानविवेकेन मोक्षः लभ्यते इत्यपि सूचयति । अतः प्रकृतिपुरुषाभ्यां भिन्नः ईश्वरः नोपेक्ष्यते इति निरीश्वरसांख्याः कथयन्ति । यदि कश्चित्सार्वभौमः ईश्वरः स्वीक्रियते तर्हि यः कोपि जन्तुः दुःखितो न भवेदेव इति वदन्ति । यद्यपि श्वेताश्वतरोपनिषत्शैवागमाश्च ईश्वरमङ्गीकुर्वन्ति । तथापि भौतविषयभूतं शरीरमेव चैतन्यम् । । प्रकृत्या क्रियमाणं कार्यजातं स्वकीयमिति बुद्धिः अविवेकः । अहं तावन्न तादृशः इति ज्ञानमेव विवेकः । ईदृशो विवेक एव मुक्तिं प्रति कारणं भवति इत्येव सांख्यानामाघोषो भवति ।
